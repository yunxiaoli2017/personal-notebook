
#### 学是终生的，是积累性的

子曰：“吾十有五而志于学，三十而立，四十而不惑，五十而知天命，六十而耳顺，七十而从心所欲，不逾矩。”

子曰：“十室之邑，必有忠信如丘者焉，不如丘之好学也。”

#### 何谓好学

子曰：“君子食无求饱，居无求安，敏于事而慎于言，就有道而正焉。可谓好学也已。”

叶公问孔子于子路，子路不对。子曰：“女奚不曰：其为人也，发愤忘食，乐以忘忧，不知老之将至云尔。”

子曰：“群居终日，言不及义，好行小慧，难矣哉！”    
子曰：“饱食终日，无所用心，难矣哉！不有博弈者乎？为之犹贤乎已。”

子曰：“不曰‘如之何、如之何’者，吾末如之何也已矣。”

子曰：“古之学者为己，今之学者为人。”

孔子曰：“生而知之者上也，学而知之者次也；困而学之又其次也。困而不学，民斯为下矣。”

子曰：“知之者不如好之者；好之者不如乐之者。”

子曰：“学如不及，犹恐失之。”   
子夏曰：“日知其所亡，月无忘其所能，可谓好学也已矣。”

子曰：“由也，女闻六言六蔽矣乎？”对曰：“未也。”“居！吾语女。好仁不好学，其蔽也愚；好知不好学，其蔽也荡；好信不好学，其蔽也贼；好直不好学，其蔽也绞；好勇不好学，其蔽也乱；好刚不好学，其蔽也狂。”

#### 如何学？

子曰：“兴于《诗》，立于礼，成于乐。”   
子所雅言，《诗》、《书》、执礼，皆雅言也。  
子曰：“小子何莫学夫诗！诗，可以兴，可以观，可以群，可以怨：迩之事父，远之事君．多识于鸟兽草木之名。”    
子谓伯鱼曰：“女为《周南》、《召南》矣乎？人而不为《周南》、《召南》，其犹正墙面而立也与？”    
子曰：“君子博学于文，约之以礼，亦可以弗畔矣夫。”  
子以四教：文，行，忠，信。   
子曰：“君子义以为质，礼以行之，孙以出之，信以成之。君子哉！”    
子绝四：毋意、毋必、毋固、毋我。   
子不语：怪、力、乱、神。  
子之所慎：齐，战，疾。   
子罕言利与命与仁。  
季路问事鬼神，子曰：“未能事人，焉能事鬼？”,曰：“敢问死。”曰：“未知生，焉知死？”  

孔子曰：“君子有九思：视思明，听思聪，色思温，貌思恭，言思忠，事思敬，疑思问，忿思难，见得思义。”

##### 知之为知之；有恒

子曰：“由，诲汝，知之乎！知之为知之，不知为不知，是知也。”

子曰：“圣人，吾不得而见之矣；得见君子者，斯可矣。”子曰：“善人，吾不得而见之矣，得见有恒者斯可矣。**亡而为有，虚而为盈，约而为泰，难乎有恒乎。**”

子曰：“譬如为山，未成一篑，止，吾止也；譬如平地，虽覆一篑，进，吾往也。”

子曰：“苗而不秀者有矣夫，秀而不实者有矣夫。”  
（禾苗存活了，却未能成长结穗，有的吧。成长结穗了，却未能凝浆结实，有的吧。）

子曰：“南人有言曰：‘人而无恒，不可以作巫医。’善夫！”“不恒其德，或承之羞。”子曰：“不占而已矣。”

##### 学于他人

子曰：“述而不作，信而好古，窃比于我老彭。”   
（老彭，商代的贤大夫彭祖。）

子曰：“我非生而知之者，好古，敏以求之者也。”

子曰：“见贤思齐焉，见不贤而内自省也。”

子曰：“三人行，必有我师焉。择其善者而从之，其不善者而改之。”

子张问善人之道，子曰：“不践迹，亦不入于室。”  
（子张问如何使人变好，孔子说：“不跟着脚步走，也就不能进入室内。”）

曾子曰：“以能问于不能；以多问于寡；有若无，实若虚，犯而不校。昔者吾友尝从事于斯矣。”

子曰：“盖有不知而作之者，我无是也。多闻，择其善者而从之；多见而识之，知之次也。”

子曰：“里仁为美。择不处仁，焉得知？”

子与人歌而善，必使反之，而后和之。

##### 虚怀若谷

子曰：“如有周公之才之美，使骄且吝，其余不足观也已。”

子曰：“其言之不怍，则为之也难。”    
（说起来大言不惭，那么做起来就难了。）

子曰：“**狂而不直，侗而不愿**，悾悾而不信，吾不知之矣。”  
（狂妄又不直爽，无知又不老实，无能力又不可信赖，我不知道该怎么办了。）

子曰：“三年学，不至于谷，不易得也。”
（谷，指俸禄。学了多年，还没有做官的打算，这很难得。）

子曰：“吾有知乎哉？无知也。有鄙夫问于我，空空如也。我叩其两端而竭焉。”

子曰：“后生可畏，焉知来者之不如今也？四十、五十而无闻焉，斯亦不足畏也已。”    
(《广雅·释训》：“畏，敬也。”)

子贡方人，子曰：“赐也贤乎哉？夫我则不暇。”   
（方，谤。）

子曰：“君子不以言举人，不以人废言。”

##### 深思

子曰：“学而不思则罔，思而不学则殆。”

子曰：“不愤不启，不悱不发，举一隅不以三隅反，则不复也。”  

子曰：“人无远虑，必有近忧。”

子曰：“吾尝终日不食、终夜不寝以思，无益，不如学也。”

##### 实践

子曰．“君子欲讷于言而敏于行。”   
子曰：“君子耻其言而过其行。”

子曰：“文，莫吾犹人也。躬行君子，则吾未之有得。”

子曰：“诵《诗》三百，授之以政，不达；使于四方，不能专对；虽多，亦奚以为？”

##### 求全

子曰：“质胜文则野，文胜质则史。文质彬彬，然后君子。”

棘子成曰：“君子质而已矣，何以文为？”子贡曰：“惜乎，夫子之说君子也！驷不及舌。文犹质也，质犹文也。虎豹之鞟犹犬羊之鞟。”   
（棘子成说：“君子有好质地就行啦，要文采做什么呢？”子贡说：“可惜呀！夫子您竟这样说君子。一言既出，驷马难追。文采也是质地，质地也是文采。假如去掉虎豹和犬羊的有文采的皮毛，那这两样皮革就没有多大的区别了。”）

子曰：“知及之，仁不能守之，虽得之，必失之。知及之，仁能守之，不庄以涖（lì）之，则民不敬。知及之，仁能守之，庄以涖之，动之不以礼，未善也。”    
（涖（lì）：通”莅"，临，到。）

##### 不器

太宰问于子贡曰：“夫子圣者与，何其多能也？”子贡曰：“固天纵之将圣，又多能也。”子闻之，曰：“太宰知我乎？吾少也贱，故多能鄙事。君子多乎哉？不多也。”     
（太宰，西周时开始设置太宰，也叫大冢宰，或大宰，即冢宰的首领。太宰的职责是“掌管国家的六种典籍，用来辅佐国王治理国家。”其中六种典籍是治典、教典、礼典、政典、刑典、事典，可见当时的太宰是百官之首，相当于后来的宰相或丞相。但后来由于王室的衰落，太宰这个官职的重要性在春秋时期下降了许多，以致于被排除在三公（太师、太傅、太保）之外。）

牢曰：“子云：‘吾不试，故艺。’”   
> 琴牢，字子开，一字子张，又称琴张，《孔子家语·弟子解》有其名，《史记·仲尼弟子列传》没有其名。春秋时期卫国人。孔子弟子。

樊迟请学稼，子曰：“吾不如老农。"请学为圃，曰：“吾不如老圃。”樊迟出。子曰：'小人哉，樊须也！上好礼，则民莫敢不敬；上好义，则民莫敢不服；上好信，则民莫敢不用情。夫如是，则四方之民襁负其子而至矣，焉用稼？"

子夏曰：“虽小道必有可观者焉，致远恐泥，是以君子不为也。”    
（即使是小技艺，也一定有可取之处，但长久钻研这些小技艺，恐怕会陷于其中，妨碍从事远大的事业，所以君子不做这些事。）

##### 改过

子曰：“法语之言，能无从乎？改之为贵。巽与之言，能无说乎？绎之为贵。说而不绎，从而不改，吾末如之何也已矣。”   
（合乎礼法原则的话，能够不听从吗？但要按它来改正错误才可贵。恭顺赞许的话，听了能不高兴吗？加以分析鉴别才可贵。只顾高兴而不加以分析，表面听从而不加以改正，那我也就没办法了。）

子曰：“主忠信。毋友不如己者，过，则勿惮改。”

子曰：“过而不改，是谓过矣。”   
子曰：“已矣乎！吾未见能见其过而内自讼者也。”

子贡曰：“君子之过也，如日月之食焉。过也人皆见之，更也人皆仰之。”

子曰：“人之过也，各于其党。观过，斯知仁矣。”

##### 诲人

子曰：“有教无类。”   
子曰：“自行束脩以上，吾未尝无诲焉。”   
（此有两解，1.凡主动奉上一束肉干作拜师礼的，我没有不教的。2.束，束发。脩，梳理须发。凡能自行料理生活起居的，我没有不教的。）   
子曰：“二三子以我为隐乎？吾无隐乎尔！吾无行而不与二三子者，是丘也。”   
互乡难与言，童子见，门人惑。子曰：“**与其进也，不与其退也**，唯何甚？人洁己以进，与其洁也，不保其往也。”   

子曰：“默而识之，学而不厌，诲人不倦，何有于我哉？”  
子曰：“若圣与仁，则吾岂敢？抑为之不厌，诲人不倦，则可谓云尔已矣。”公西华曰：“正唯弟子不能学也。”

子曰：“不愤不启，不悱不发，举一隅不以三隅反，则不复也。”   
子曰：“德之不修，学之不讲，闻义不能徙，不善不能改，是吾忧也。”

#### 诗

子曰：“《诗》三百，一言以蔽之，曰：‘思无邪’。”

子曰：“《关雎》，乐而不淫，哀而不伤。”

子贡曰：“贫而无谄，富而无骄，何如？”子曰：“可也。未若贫而乐，富而好礼者也。”子贡曰：“《诗》云：‘如切如磋，如琢如磨’，其斯之谓与？”子曰：“赐也，始可与言《诗》已矣，告诸往而知来者。”

子夏问曰：“‘巧笑倩兮，美目盼兮，素以为绚兮’何谓也？”子曰：“绘事后素。”曰：“礼后乎？”子曰：“起予者商也，始可与言《诗》已矣。”
