
#### 为政以德

子曰：“为政以德，譬如北辰，居其所而众星共之。”

齐景公问政于孔子，孔子对曰：“君君，臣臣，父父，子子。”公曰：“善哉！信如君不君、臣不臣、父不父、子不子，虽有粟，吾得而食诸？”

孔子曰：“天下有道，则礼乐征伐自天子出；天下无道，则礼乐征伐自诸侯出。自诸侯出，盖十世希不失矣；自大夫出，五世希不失矣；陪臣执国命，三世希不失矣。天下有道，则政不在大夫；天下有道，则庶人不议。”

子曰：“道千乘之国，敬事而信，节用而爱人，使民以时。”

子曰：“民可使由之，不可使知之。”    
（对于人民，可以引导他们，不能强迫他们。）
> 郭店楚简《尊德义》：“民可使导之，不可使知之。民可导也，而不可强也”。  
> 廖名春： “锲而舍之，朽木不折；锲而不舍，金石可镂”这一名句，到《大戴礼记·劝学》篇中，“锲而舍之，朽木不折”就写作“锲而舍之，朽木不知”。原来“知”和“折”是可以通用的。《中庸》引《诗》：“既明且哲。”陆德明《释文》曰：“哲，徐本作知。”《尚书·吕刑》：“伯夷降典，折民惟刑。”《释文》曰：“折，马云：智也。”这说明从“知”之字和从“折”之字也是可以通用。哲学之“哲”，也可称之为“智”，哲学也可谓之智慧之学。为什么？因为“哲”字从“折”，“智”字从“知”，“知”通“折”，自然“哲”与“智”也可通用。     
> 由，当读为‘迪’，‘迪’，导也。  

> 旧解（李泽厚《论语今读》）：可以要老百姓跟着走，不一定要老百姓知道这是为什么。    
> 这是教育不普及的现实情况下的经验之说，不足为怪，不足为病。古语亦有“民可与乐成，未可与虑始”。民指士以外的未受教育的人。

子贡问政，子曰：“足食，足兵，民信之矣。”子贡曰：“必不得已而去，于斯三者何先？”曰：“去兵。”子贡曰：“必不得已而去，于斯二者何先？”曰：“去食。自古皆有死，民无信不立。”

子曰：“好勇疾贫，乱也。人而不仁，疾之已甚，乱也。”   
（对不仁的人憎恨过分，会出乱子。）

子曰：“听讼，吾犹人也。必也使无讼乎。”   
（做法官听取诉讼，我没什么强于他人的。一定要我做些什么的话，我会从源头着手，使没有诉讼发生。）

#### 从自身做起

子曰：“其身正，不令而行；其身不正，虽令不从。”  
子曰：“苟正其身矣，于从政乎何有？不能正其身，如正人何？”    
或谓孔子曰：“子奚不为政？”子曰：“《书》云：‘孝乎惟孝，友于兄弟，施于有政。’是亦为政，奚其为为政？”    
子曰：“上好礼，则民易使也。”    
颜渊问为邦，子曰：“行夏之时，乘殷之辂，服周之冕，乐则《韶》、《舞》；放郑声，远佞人。郑声淫，佞人殆。”    
（本节都是在说，为政做官，要以身作则，自己正直、孝悌、好礼。）

哀公问曰：“何为则民服？”孔子对曰：“举直错诸枉，则民服；举枉错诸直，则民不服。”    
哀公问于有若曰：“年饥，用不足，如之何？”有若对曰：“盍彻乎？”曰：“二，吾犹不足，如之何其彻也？”对曰：“百姓足，君孰与不足？百姓不足，君孰与足？”    

季康子问政于孔子，孔子对曰：“政者，正也。子帅以正，孰敢不正？”  
季康子患盗，问于孔子。孔子对曰：“苟子之不欲，虽赏之不窃。”  
季康子问政于孔子曰：“如杀无道以就有道，何如？”孔子对曰：“子为政，焉用杀？子欲善而民善矣。君子之德风，小人之德草，草上之风必偃。”    
季康子问：“使民敬、忠以劝，如之何？”子曰：“临之以庄，则敬；孝慈，则忠；举善而教不能，则劝。”     
> 季康子，即季孙肥，春秋时期鲁国的正卿。姬姓，季氏，名肥。谥康，史称“季康子”。季平子生季桓子，季桓子生季康子。

#### 远者来

叶公问政，子曰：“近者说，远者来。”

子曰：“道之以政，齐之以刑，民免而无耻。道之以德，齐之以礼，有耻且格。”
（免，离开，逃跑。耻，止，停。古文中耻、止多有互用。格，来。）    
（用政令引导，用刑罚约束，老百姓逃个不停；用德行引导，用礼来约束，老百姓不跑，而且会把别的地方的人吸引过来。）

#### 为政起效需要时间

子曰：“‘善人为邦百年，亦可以胜残去杀矣。’诚哉是言也！”    
子曰：“如有王者，必世而后仁。”  
子曰：“善人教民七年，亦可以即戎矣。”    
子曰：“以不教民战，是谓弃之。”

子适卫，冉有仆，子曰：“庶矣哉！”冉有曰：“既庶矣，又何加焉？”曰：“富之。”曰：“既富矣，又何加焉？”曰：“教之。”   
（治理国家，循序渐进。先有人口，再使其富足，再教化他们。）

子夏为莒父宰，问政，子曰：“无欲速，无见小利。欲速则不达，见小利则大事不成。”

定公问：“一言而可以兴邦，有诸？”孔子对曰：“言不可以若是。其几也。人之言曰：‘为君难，为臣不易。’如知为君之难也，不几乎一言而兴邦乎？”曰：“一言而丧邦，有诸？”孔子对曰：“言不可以若是其几也。人之言曰：‘予无乐乎为君，唯其言而莫予违也。’如其善而莫之违也，不亦善乎？如不善而莫之违也，不几乎一言而丧邦乎？”

#### 信赖专业人士

子曰：“不在其位，不谋其政。”   
曾子曰：“君子思不出其位。”

子曰：“为命，裨谌草创之，世叔讨论之，行人子羽修饰之，东里子产润色之。”   
（四人皆郑大夫。此指善于利用各人专业才能。）

#### 谨言慎行

子张学干禄。子曰：“多闻阙疑，慎言其余，则寡尤；多见阙殆，慎行其余，则寡悔。言寡尤，行寡悔，禄在其中矣。”    
子曰：“邦有道，危言危行；邦无道，危行言孙。”

#### 兢兢业业

子曰：“事君，敬其事而后其食。”    
子路问政，子曰：“先之，劳之。”请益，曰：“无倦。” 

#### 名正言顺
 
子路曰：“卫君待子而为政，子将奚先？”子曰：“必也正名乎！”子路曰：“有是哉，子之迂也！奚其正？”子曰：“野哉由也！君子于其所不知，盖阙如也。名不正，则言不顺；言不顺，则事不成；事不成，则礼乐不兴；礼乐不兴，则刑罚不中；刑罚不中，则民无所错手足。故君子名之必可言也，言之必可行也。君子于其言，无所苟而已矣。”
