
#### 仁为礼先，情为礼本

子曰：“人而不仁，如礼何？人而不仁，如乐何？”

子夏问曰：“‘巧笑倩兮，美目盼兮，素以为绚兮’何谓也？”子曰：“绘事后素。”曰：“礼后乎？”子曰：“起予者商也，始可与言《诗》已矣。”

林放问礼之本,子曰：“大哉问！礼，与其奢也，宁俭；丧，与其易也，宁戚。”

子曰：“礼云礼云，玉帛云乎哉？乐云乐云，钟鼓云乎哉？”

#### 礼之用

有子曰：“礼之用，和为贵。先王之道，斯为美，小大由之。有所不行，知和而和，不以礼节之，亦不可行也。”

有子曰：“信近于义，言可复也。恭近于礼，远耻辱也。因不失其亲，亦可宗也。”

子曰：“恭而无礼则劳；慎而无礼则葸；勇而无礼则乱；直而无礼则绞。君子笃于亲，则民兴于仁；故旧不遗，则民不偷。”

子曰：“能以礼让为国乎？何有？不能以礼让为国，如礼何？”

#### 礼崩乐坏

子贡欲去告朔之饩羊，子曰：“赐也！尔爱其羊，我爱其礼。”

子曰：“事君尽礼，人以为谄也。”

子曰：“禘自既灌而往者，吾不欲观之矣。”

子曰：“居上不宽，为礼不敬，临丧不哀，吾何以观之哉！”

#### 具体礼仪

子曰：“先进于礼乐，野人也；后进于礼乐，君子也。如用之，则吾从先进。”    
子曰：“夷狄之有君，不如诸夏之亡也。”   
子曰：“夏礼，吾能言之，杞不足征也；殷礼吾能言之，宋不足征也。文献不足故也，足则吾能征之矣。”   
子曰：“周监于二代，郁郁乎文哉！吾从周。”

孔子谓季氏:“八佾舞于庭，是可忍也，孰不可忍也?”   
三家者以《雍》彻,子曰：‘相维辟公，天子穆穆’，奚取于三家之堂？”   
季氏旅于泰山。子谓冉有曰：“女弗能救与？”对曰：“不能。”子曰：“呜呼！曾谓泰山不如林放乎？”

子曰：“君子无所争，必也射乎！揖让而升，下而饮。其争也君子。”   
子曰：“射不主皮，为力不同科，古之道也。”

或问禘之说。子曰：“不知也。知其说者之于天下也，其如示诸斯乎！”指其掌。

哀公问社于宰我。宰我对曰：“夏后氏以松，殷人以柏，周人以栗，曰：使民战栗。”子闻之，曰：“成事不说，遂事不谏，既往不咎。”

子曰：“管仲之器小哉！”或曰：“管仲俭乎？”曰：“管氏有三归，官事不摄，焉得俭？”“然则管仲知礼乎？”曰：“邦君树塞门，管氏亦树塞门；邦君为两君之好，有反坫。管氏亦有反坫，管氏而知礼，孰不知礼？”

定公问：“君使臣，臣事君，如之何？”孔子对曰：“君使臣以礼，臣事君以忠。”

陈司败问：“昭公知礼乎？”孔子曰：“知礼。”孔子退，揖巫马期而进之，曰：“吾闻君子不党，君子亦党乎？君取于吴，为同姓，谓之吴孟子。君而知礼，孰不知礼？”巫马期以告，子曰：“丘也幸，苟有过，人必知之。”

邦君之妻，君称之曰夫人，夫人自称曰小童；邦人称之曰君夫人，称诸异邦曰寡小君；异邦人称之亦曰君夫人。

#### 孔子守礼

祭如在，祭神如神在。子曰：“吾不与祭，如不祭。”

子入太庙，每事问。或曰：“孰谓鄹人之子知礼乎？入太庙，每事问。”子闻之，曰：“是礼也。”

子疾病，子路使门人为臣。病间，曰：“久矣哉，由之行诈也！无臣而为有臣，吾谁欺？欺天乎？且予与其死于臣之手也，无宁死于二三子之手乎！且予纵不得大葬，予死于道路乎？”

师冕见，及阶，子曰：“阶也。”及席，子曰：“席也。”皆坐，子告之曰：“某在斯，某在斯。”师冕出。子张问曰：“与师言之道与？”子曰：“然，固相师之道也。”

子食于有丧者之侧，未尝饱也。
子于是日哭，则不歌。

孔子于乡党，恂恂如也，似不能言者；其在宗庙朝廷，便便言，唯谨尔。  
朝，与下大夫言，侃侃如也；与上大夫言，訚訚如也。君在，踧踖如也，与与如也。  
君召使摈，色勃如也，足躩如也。揖所与立，左右手，衣前后襜如也。趋进，翼如也。宾退，必复命曰：“宾不顾矣。”  
入公门，鞠躬如也，如不容。立不中门，行不履阈。过位，色勃如也，足躩如也，其言似不足者。摄齐升堂，鞠躬如也，屏气似不息者。出，降一等，逞颜色，怡怡如也；没阶，趋进，翼如也；复其位，踧踖如也。  
执圭，鞠躬如也，如不胜。上如揖，下如授。勃如战色，足蹜蹜如有循。享礼，有容色。私觌，愉愉如也。  

君子不以绀緅饰，红紫不以为亵服。当暑,袗絺绤，必表而出之。缁衣羔裘，素衣麑裘，黄衣狐裘。亵裘长，短右袂。必有寝衣，长一身有半。狐貉之厚以居。去丧，无所不佩。非帷裳，必杀之。羔裘玄冠不以吊。吉月，必朝服而朝。
齐，必有明衣，布。齐必变食，居必迁坐。  
食不厌精，脍不厌细。食饐而餲，鱼馁而肉败，不食；色恶，不食；臭恶，不食；失饪，不食；不时，不食；割不正，不食；不得其酱，不食。肉虽多，不使胜食气。唯酒无量，不及乱。沽酒市脯，不食。不撤姜食，不多食。  
祭于公，不宿肉。祭肉不出三日，出三日不食之矣。  
食不语，寝不言。  
虽疏食菜羹，瓜祭，必齐如也。  
席不正，不坐。  
寝不尸，居不客。  
升车，必正立，执绥。车中不内顾，不疾言，不亲指。   
共之，三嗅而作。（从《乡党》第十六，截取而来）    
（共，同“拱”，两手合持。作，《说文》：“起也。”举起，此指饮酒。（饮酒时）孔子双手捧杯，嗅其气而后饮之。）

乡人饮酒，杖者出，斯出矣。  
乡人傩，朝服而立于阼阶。  
问人于他邦，再拜而送之。  
康子馈药，拜而受之。曰：“丘未达，不敢尝。”   
厩焚，子退朝，曰：“伤人乎？”不问马。  

君赐食，必正席先尝之；君赐腥，必熟而荐之；君赐生，必畜之。侍食于君，君祭，先饭。  
疾，君视之，东首，加朝服，拖绅。  
君命召，不俟驾行矣。  
入太庙，每事问。  

朋友死，无所归，曰：“于我殡。”  
朋友之馈，虽车马，非祭肉，不拜。  

子见齐衰者、冕衣裳者与瞽者，见之，虽少，必作，过之必趋。    
见齐衰者，虽狎，必变。见冕者与瞽者，虽亵，必以貌。凶服者式之，式负版者。有盛馔，必变色而作。迅雷风烈，必变。   

#### 乐

子语鲁大师乐，曰：“乐其可知也。始作，翕如也；从之，纯如也，皦如也，绎如也，以成。”

子谓《韶》：“尽美矣，又尽善也。”谓《武》：“尽美矣，未尽善也。”

子在齐闻《韶》，三月不知肉味，曰：“不图为乐之至于斯也。”

子曰：“师挚之始，《关雎》之乱，洋洋乎盈耳哉！”
（师挚，鲁乐师名挚。乱，乐之卒章也。美妙的音乐充满耳朵啊！）

子曰：“吾自卫反鲁，然后乐正，《雅》、《颂》各得其所。”
